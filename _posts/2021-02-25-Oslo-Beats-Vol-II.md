---
layout: post
title: Oslo Beats Vol II
description: EP
type: release
image: assets/images/Bard_Krolle_Final_2.jpg
---

**Sofistikert klubbmusikk**

Tillat meg å ta i bruk en frokostmetafor: Pålegget på denne houseskiven er verken Nugatti, Sjokade, eller annet som for de aller fleste er forbeholdt helgen. Dette er med andre ord en svært allsidig utgivelse, som er like godt egnet til hverdagslytting hjemme i stuen som den er til dansing på fuktige nattklubber. Slikt sett treffer Berg samtidsspikeren på hodet, for rendyrket klubbmusikk er på svært få måter kompatibelt med tiden vi nå lever i.

Uttrykket er påfallende lett og ledig, men har samtidig mer enn nok dybde til å stå på egne bein i situasjoner hvor det er nødvendig. Oslo Beats Vol II er moden, velkomponert og enormt sofistikert klubbmusikk, som utviser sterk forståelse for verdien av det menneskelige stemmebåndet som et eget instrument i samspill med programmerte synthesizere og intrikate bass- og trommerytmer. Som et resultat av dette er albumet også et eneste stort høydepunkt fra ende til annen.

**Kort mellom høydepunktene**

Tematisk sett forsøker platen å fange hovedstadens sjel. Låtmaterialet er variert og tar for seg forskjellige temaer, og som helhet gjenspeiler albumet de mange ulike sidene ved Oslo, uten at det på noen måte fremstår som påtrengende østlandsk propaganda, selv for undertegnedes erkebergenske ører.

I stedet får hver enkelt spor sitt særpreg, og det rikholdige materialet gir en alt annet enn kjedelig lytteopplevelse, fra den flørtende åpningslåten «No One Told Me» til det hypnotiserende sistesporet «Close Your Eyes».

Et av platens fremste høydepunkt er den fløyelsmyke og tilbakelente «Bus No.9», hvor Sofie Tollefsbøl, alt kjent fra Fieh, er hentet inn på vokal. Låtens drivende krefter er i hovedsak Bergs nesten manisk insisterende trommerytmer og en enormt fengende basslinje, som klistrer seg til hjernen som tyggegummi under skoen.

På Oslo Beats Vol II er det kort mellom elegante symfoniske detaljer og beint frem magesugende dropp. Det mest tydelige eksempelet på dette er Tinder-anthemet «Swipe», med Liva Austad Sværen hentet inn på vokal, hvor den svevende oppbyggingen bryter ut i en alvorlig ansiktsvrenger av en breakbeat.

**Enormt godt håndverk**

Albumet gjenspeiler dermed også Bergs allsidighet som musiker. Det er verdt å merke seg at Bård Berg også er trommis i jazz- og soulbandet Dark Roast, som også ga ut en knallsterk plate i vår. Det er åpenbart at han også tar med seg impulser og inntrykk derfra inn i sitt eget prosjekt, enten det dreier seg om synkoperte rytmer eller improviserte synthlinjer.

Med en fot trygt plassert i en jazzverden han er så godt kjent med, får han frihet til å leke seg frem i hittil ukjente klubb-farvann med den andre. Det betyr følgelig også at Oslo Beats Vol II har mange av de samme avslappende kvalitetene som jazzmusikken – og det er nettopp dette som gjør albumet så egnet til lytting på hverdagsbasis.

Det mest imponerende med Oslo Beats Vol II er imidlertid lyddesignet, som gjennomgående er et enormt godt håndverk og som samtidig vitner om enestående forståelse for sjangeren. De tungt prosesserte synthene i samspill med organiske lydkilder sørger for et overraskende friskt lydbilde, som på nevnte «No One Told Me», hvor glidende lyder fra en sag prosesseres sammen med den klassiske vintage-synthen fra Roland, Juno-106.

Bergs egne evne til å skape stemning gjennom finurlige valg av instrumenter og lyder og samtidig flette det sammen med menneskelige vokaler gjør albumet til sofistikert housemusikk av internasjonalt snitt.
*Gaffa - 2022*

Tilgjengelig på [Spotify](https://open.spotify.com/album/0MF6rjXxcnCBG3Pesra3rv?si=crEb1MGPQq-2O8cwHWHdSg)
